Володи́мир Олекса́ндрович Зеле́нський (нар. 25 січня 1978, Кривий Ріг, Дніпропетровська область, Українська РСР, СРСР) — український політик, державний діяч, менеджер у сфері культури, підприємець та актор. Шостий і чинний Президент України [⇨].

До вступу на посаду президента здобув популярність як шоумен, актор, комік, режисер, продюсер і сценарист. Був співвласником і художнім керівником «Студії Квартал-95» (2003—2019) та генеральним продюсером телеканалу «Інтер» (2010—2012).

Політичну кар'єру розпочав 2019 року та балотувався на виборах президента України 2019 року. За підсумками голосування обраний Президентом України[⇨].

Кар'єрний шлях розпочав з участі в КВК у командах «Запоріжжя — Кривий Ріг — Транзит», «Збірна Кривого Рогу» та «95-й квартал», в останній з яких Володимир Зеленський був капітаном, актором і автором більшості номерів[⇨]. 2003 року, після виходу з КВК, його команда «95-й квартал» почала давати концерти на телебаченні. Уже як «Студія Квартал-95» 2005 року команда створює шоу «Вечірній квартал», в якому Володимир Зеленський постає ідеологом, автором, режисером і провідним актором[⇨]. У 2010—2011 роках працював генеральним продюсером телеканалу «Інтер»[⇨]. Упродовж своєї кар'єри виступав у численних телепроєктах, найпримітніше — у ролі актора («Вечірній квартал»), ведучого («Київ вечірній», «Ліга сміху») та судді («Розсміши коміка»)[⇨].

Володимир Зеленський брав участь у виробництві понад двох десятків кінофільмів і телесеріалів як актор (зокрема «Кохання у великому місті», «8 перших побачень», «Я, ти, він, вона»), продюсер (як-от «Свати», «Я буду поруч», «Кохання у великому місті 3»), сценарист («Свати»), а також був актором дубляжу («Хортон», «Пригоди Паддінгтона» та інші)[⇨].

Протягом 2015—2018 років Володимир Зеленський грав у телесеріалі «Слуга народу» роль Василя Голобородька — вчителя історії, якого обирають Президентом України[⇨]. Перші три серії третього сезону серіалу вийшли безпосередньо перед першим туром виборів Президента України 2019, у яких Володимир Зеленський брав участь як висуванець однойменної з телесеріалом партії «Слуга народу» і здобув найбільшу кількість голосів. Після перемоги в другому турі виборів обраний на посаду Президента України[⇨].

Володимира Зеленського неодноразово критикувала громадськість[⇨]. З-поміж іншого його звинувачували у національній меншовартості[⇨] і зв'язках з олігархом Ігорем Коломойським[⇨]. Зеленський був фігурантом декількох історій, пов'язаних з офшорами[⇨] і приховуванням незадекларованого маєтку в Італії[⇨].

З початком російського вторгнення в Україну зайняв позицію, спрямовану на захист суверенітету України[12]. За оцінкою численних світових ЗМІ, Зеленський прийняв роль, якої від нього майже ніхто не очікував[13]. За версією журналу «Time», Зеленський став найвпливовішою людиною 2022 року набравши 5 % голосів (понад 3,3 мільйона читачів)[⇨].

7 березня 2022 року отримав Премію свободи імені Рональда Рейгана за «За його мужню боротьбу з тиранією та за його незламну позицію щодо свободи та демократії»[⇨]. 26 липня 2022 року прем'єр-міністр Великої Британії Борис Джонсон вручив Зеленському премію лідерства імені Черчилля «за неймовірну мужність, опір і гідність перед обличчям варварського вторгнення Путіна». 28 липня 2022 року був нагороджений найвищою нагородою Литви — орденом Вітовта Великого. 8 лютого 2023 року Президент Франції Емманюель Макрон нагородив Зеленського орденом Почесного легіону[⇨].

Життєпис
Народився 25 січня 1978 року в Кривому Розі[14] в єврейській сім'ї[1][2][3][4][5][15].

Батько — Олександр Зеленський — доктор технічних наук, професор, завкафедри інформатики та інформаційних технологій Державного університету економіки і технологій[16], мати Римма працювала інженером[17][18][19], дід Семен Зеленський брав участь в Другій світовій війні[джерело?].

Перед вступом до другого класу криворізької школи (потім — гімназії) № 95 жив чотири роки у Монголії (у місті Ерденет), де батько працював на будівництві гірничо-збагачувального комбінату[20]. У Кривому Розі мешкав на житломасиві «Мурашник» на Соцмісті у Металургійному районі міста. У 16 років склав TOEFL у Дніпропетровську й отримав грант на освіту в Ізраїлі, але не поїхав, бо батько не дозволив[19]. Юридичну освіту здобув у 2000 році на факультеті правознавства Криворізького економічного інституту (на той час був філіалом Київського економічного університету імені Вадима Гетьмана).

За фахом ніколи не працював, за винятком двох місяців практики[21].

КВК

95 квартал — одна із центральних місцевостей Кривого Рогу
У студентські роки захопився КВК, створив театр мініатюр «Беспризорник» (укр. Безпритульник). Водночас Зеленського запросили в команду КВК «Запоріжжя — Кривий Ріг — Транзит».

Незабаром Володимир став не тільки танцювати в команді, а й виконувати ролі. У ній він став чемпіоном Вищої ліги КВК 1997 року[22].

Водночас із ним у команду прийшли майбутні актори «Студії Квартал-95»: Денис Манжосов, Юрій Крапов, Олександр Пікалов. Трохи пізніше створили команду «Збірна Кривого Рогу», а 1997 року з'явилась команда «95-й квартал»[23]. Володимир Зеленський став у ній не тільки капітаном і актором, а й автором більшості номерів.

З 1999 до 2003 року «95-й квартал» виступав у Вищій лізі КВК, учасники команди багато часу проводили в Москві, постійно гастролювали по СНД. Зеленський писав жарти для команди, й також сценарії для корпоративних свят, телепередач, концертів тощо. 2003 року відбувався конфлікт «95-го кварталу» з компанією «Амік». Володимиру Зеленському запропонували залишитися в КВК, але без команди — як автор і редактор. Втім, Зеленський відмовився і залишив КВК.